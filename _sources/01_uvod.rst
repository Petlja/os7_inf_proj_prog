Увод
====

.. infonote::
    У шестом разреду си се вероватно већ сусрео/сусрела са пројектном наставом где си радио/раила на пројекту самостално или у
    пројектном тиму, где је кључни резултат био неки програм написан у пајтону.

.. reveal:: projekat_podsetnik
    :showtitle: Подсетник 
    :hidetitle: Сакриј

    Пројекат је сложенији задатак у коме чланови пројектног тима деле посао на мање делове (активности) како би дошли до 
    решења пројектног задатка односно до циљева пројекта.


У овом приручнику ћеш наћи 

- нека појашњења у вези са пројектном наставом 
- упутства за израду пројектног задатка
- предлоге пројектних задатака

Предлози пројектних задатака су ту да ти дају инспирацију и идеју шта све можеш да урадиш. Пре него што одлучиш шта ће 
бити тема твог пројекта, било би корисно да укратко упознаш сваки од предложених пројеката. Посматрај наше предлоге 
пројеката више као смернице, сугестије и нешто што је ту да ти пружи инспирацију него као школски задатак који мораш да 
урадиш онако "како пише у књизи". Најбоље би било када би сам/сама смислио/смислила шта ће бити тема твог пројекта и 
онда, уз помоћ наставника и другара из одељења и спровео/спровела своју идеју. За то, наравно, можеш наше предлоге 
искористити као почетну тачку у размишљању, али можеш и да смислиш нешто сасвим ново и јединствено за тебе. Можеш и да 
искористиш неки од предложених пројеката као полазиште, а затим да га измениш по жељи. Препоручујемо ти да пројекат 
бираш или смишљаш тако

- да ти буде занимљив за рад 
- да буде користан пре свега теби, то јест да из њега научиш нешто што мислиш да ће ти бити потребно. Наравно, не би било лоше да резултати твог пројекта буду корисни и другима
- да буде довољно тежак да ти буде изазов, али не толико тежак да не можеш да га урадиш. Пробај да нађеш неку златну средину у којој ћеш се осећати комфорно. То ћеш знати ако видиш да лепо напредујеш, али да ти задатак није прелак и да ипак мораш мало да се потрудиш да све осмислиш и спроведеш у дело. 

На крају, поразговарај и са својим наставником/наставницом. Они ће ти помоћи, како у одабиру, тако и у планирању и изведби самог пројекта.

Имај на уму да се предложени пројектни задаци међусобно разликују по труду и знању потребном да се задатак обави. Такође, имај у виду да ће можда и неки пројекат који сам/сама осмислиш можда бити преамбициозан и да га можда није могуће урадити у школским условима. Ознаке тежине пројеката које смо ми понудили намерно нису дате, да бисмо те подстакли да упознаш оквирно све предложене пројекте и покушаш самостално да процениш њихову тежину. Ово можеш да радиш и заједно са наставником и/или школским друговима и другарицама.

Желимо ти да успешно осмислиш, испланираш, спроведеш и завршиш свој пројекат и кроз рад на њему да стекнеш нова знања и способности, а да се успут и лепо забавиш. 

Уколико ти се искуство рада на пројекту допадне, било би сјајно да касније пробаш да смислиш или одабереш, а затим и урадиш још неки пројекат, или више њих.